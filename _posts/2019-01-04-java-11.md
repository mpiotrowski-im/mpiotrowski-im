---
title: Java 11 - świat Javy się zmienia 
date: 2019-01-04
lang: pl
ref: 20190104-java11
summary: Moje opinie i doświadczenia związane z wykorzystaniem Java >= 9 w środowisku Java EE 8 (JAXB, Lombok, moduły, WildFly 14, Rewrtie Filter, nowy cykl życia Javy)
---
# Świat Javy się zmienia

## Java >=9 - mała rewolucja

Od czasu wydania J2SE 5.0 świat programistów Javy nie widział tak dużych zmian w swoim ekosystemie. Wprowadzony system modułów spowodował, że wiele dotychczasowych programów, bibliotek i frameworków przestało działać. W projektach, nad którymi obecnie pracuję, celowo jak najwcześniej rozpoczęliśmy używanie i testowanie Java 9.

### Wydajność

Z naszych wewnętrznych testów wynika, że uruchomienie starego kodu na nowych maszynach wirtualnych (9, 11) automatycznie daje nawet kilkunastoprocentowe przyspieszenie działania aplikacji. Samo to już wystarcza, by na poważnie myśleć o przeniesieniu się na nowe wersje Javy.

### Gdzie jest moje JAXB?

W wyniku niezgrania się prac nad specyfikacjami nowych Java SE i Java EE, używane przez nas w wielu sytuacjach JAXB "zniknęło" -- nie ma JAXB ani w specyfikacji Java SE 11, ani w specyfikacji Java EE 8. Pozostaje je dodać ręcznie jako zależność (np. mavena):

```xml
<dependency>
    <groupId>javax.xml.bind</groupId>
    <artifactId>jaxb-api</artifactId>
    <version>2.3.0</version>
    <!-- Zależnie w jakim środowisku uruchamiamy nasz kod. 
         Np. w Wildfly 14 jest dostarczony. -->
    <scope>provided</scope> 
</dependency>
```

A jeśli nasze środowisko wykonania to czyste Java SE 11 to dla API trzeba ustawić `<scope>compile</scope>` i trzeba dodać implementację, np. referencyjną:

```xml
<dependency>
    <groupId>org.glassfish.jaxb</groupId>
    <artifactId>jaxb-core</artifactId>
    <version>2.3.0</version>
    <scope>runtime</scope>
</dependency>

<dependency>
    <groupId>org.glassfish.jaxb</groupId>
    <artifactId>jaxb-runtime</artifactId>
    <version>2.3.0</version>
    <scope>runtime</scope>
</dependency>
```

### Lombok
[Lombok](https://projectlombok.org/) w wersji 1.18.2 i wyższej działa bezproblemowo.

### Moduły
Największa zmiana jaką wprowadziła Java 9. Z powodu tej zmiany wiele wcześniej działających aplikacji i frameworków przestało działać. Ze względu na to, że obecnie piszę głównie kod, który ma działać na platformie Java EE 8 nie miałem potrzeby by korzystać z tego mechanizmu. Pisane przeze mnie moduły biblioteczne są tak zaprojektowane, że wszystko w nich zawarte jest z założenia przeznaczone do eksportu.

Jednocześnie uważam, że mechanizm modułów jaki został zaprojektowany w ramach specyfikacji Java 9 jest chybionym pomysłem. Klasa problemów, którą on rozwiązuje jest dość mała a jednocześnie pominięto jeden z największych problemów dużych i złożonych aplikacji -- wersjonowanie modułów (bibliotek).

Podejrzewam, ze większość programistów Javy natrafiła na problem, że jeśli chce skorzystać z jakiegoś frameworka to okazuje się, że w projekcie nagle zaczynają się pojawiać różne wersje tej samej biblioteki (np. z rodziny Apache Commons). Która wersja będzie wykorzystana i się załaduje? Ta którą najpierw odczyta class loader. Czy to będzie na pewno dobrze działać? Tak naprawdę nie wiadomo (pozostają testy).

W mojej opinii eleganckim rozwiązaniem tego problemu jest [JBoss Modules](https://github.com/jboss-modules/jboss-modules). Ale to też temat na inny raz.

## Java 11 i Java EE 8
Na Wildfly >= 14 - żaden problem - bardzo dobrze razem działają.

### Rewrite filter (OCPsoft URL-Rewriting Framework, dawniej PrettyFaces)

W naszych projektach używamy [OCPsoft URL-Rewriting Framework](http://www.ocpsoft.org/rewrite/). Niestety w wersji 3.4.2 framework nie jest jeszcze kompatybilny z Javą 9. W repozytorium na githubie, w gałęzi master, znajduje się już odpowiednia poprawka.

## Nowe cykle życia

### Java SE
Przyjęto nowy cykl życia Javy: co pół roku będzie wychodziła nowa wersja, która będzie miała nowe cechy, API i może zawierać niekompatybilności z wcześniejszą wersją. Przy czym co 3 kolejne wersje, dane wydanie Javy będzie otrzymywało długoterminowe wsparcie (LTS -- Long Term Support). Zatem tylko dla Java 8, 11, 14 itd. będą poprawki błędów udostępniane przez dłużej niż pół roku.

Większość dużych firm przyjęła, że będzie wspierać działanie aplikacji tylko na wersjach LTS i uważam to za rozsądne działanie. Testowanie działania wszystkiego co pół roku to zbyt dużo pracy.

Jednocześnie sam nie widzę powodu, by programiści nie mogli sprawdzać działania swoich aplikacji na wersjach pośrednich lub jeśli projektowi zależy na wykorzystaniu jakiejś nowej możliwości Javy był pisany na wersjach "pośrednich" a potem uruchomiony produkcyjnie na następnej wersji LTS. Ale to temat na oddzielny wpis.

### Java EE --> Jakarta EE
Oracle zrezygnował z utrzymywania i rozwijania specyfikacji Java EE i przekazał ją do fundacji Eclipse'a: [Jakarta EE](https://jakarta.ee/). Jak będzie wygląda sytuacja z rozwijaniem tej rodziny specyfikacji na razie trudno powiedzieć. Na pewno na początek ma powstać Jakarta EE 8 - odpowiednik Java EE 8 ze zmienionym licencjonowaniem.

Co dalej -- zobaczymy.

<!--
Copyright 2019 Michał Piotrowski

Licensed under the Apache License, Version 2.0 (the "License");
you may not use this file except in compliance with the License.
You may obtain a copy of the License at

   http://www.apache.org/licenses/LICENSE-2.0
-->
